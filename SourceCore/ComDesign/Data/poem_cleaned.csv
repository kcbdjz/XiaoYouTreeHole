text
寥落古行宫，宫花寂寞红。白头宫女在，闲坐说玄宗。
白日依山尽，黄河入海流。欲穷千里目，更上一层楼。
三日入厨下，洗手作羹汤。未谙姑食性，先遣小姑尝。
红豆生南国，春来发几枝。愿君多采撷，此物最相思。
君自故乡来，应知故乡事。来日绮窗前，寒梅著花未？
空山不见人，但闻人语响。返景入深林，复照青苔上。
独坐幽篁里，弹琴复长啸。深林人不知，明月来相照。
山中相送罢，日暮掩柴扉。春草明年绿，王孙归不归？(明年 一作：年年)
绿蚁新醅酒，红泥小火炉。晚来天欲雪，能饮一杯无？
北斗七星高，哥舒夜带刀。至今窥牧马，不敢过临洮。
床前明月光，疑是地上霜。举头望明月，低头思故乡。
美人卷珠帘，深坐蹙蛾眉。(蹙 一作：颦)但见泪痕湿，不知心恨谁。
向晚意不适，驱车登古原。夕阳无限好，只是近黄昏。
鸣筝金粟柱，素手玉房前。欲得周郎顾，时时误拂弦。
岭外音书断，经冬复历春。近乡情更怯，不敢问来人。
